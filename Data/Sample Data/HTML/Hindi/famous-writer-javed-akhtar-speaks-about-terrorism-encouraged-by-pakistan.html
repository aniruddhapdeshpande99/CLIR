<!DOCTYPE html><html><body><h1>सभी को पता है कि पाकिस्तान आतंकवाद का समर्थन करता है: जावेद अख्तर</h1><p><b>Authors : </b>No Author Specified</p><p><b>Published on : </b>01&#47;03&#47;2019, 17&#58;02&#58;04</p><p><b>Bollywood News: जावेद अख्तर ने कहा कि उन्हें समझ नहीं आता है कि आतंकवाद को प्रायोजित करके पाकिस्तान को क्या हासिल होगा। जावेद अख्तर ने यह बयान भारत और पाकिस्तान के बीच बढ़े हुए तनाव के बीच दिया है।</b></p><img src="https://navbharattimes.indiatimes.com/thumb/msid-68219005,width-650,resizemode-4/weather.jpg" width="500" height="600"><p>X
लोकप्रिय लेखक जावेद अख्तर ने कहा कि भारत में आतंकवाद प्रायोजित करने का पाकिस्तान का अजेंडा उनकी समझ से परे है। अख्तर ने यहां एक समारोह से इतर कहा, ‘मैं नहीं समझ पाता हूं कि पाकिस्तान का अजेंडा क्या है और वे लगातार आतंकवाद को प्रायोजित करके क्या हासिल करेंगे। यह सभी को पता है कि वे आतंकवादी संगठनों का समर्थन करते हैं, लेकिन लगातार इससे इनकार करते हैं।’ उन्होंने कहा, ‘मसूद अजहर को भारतीय जेल से तब छोड़ा गया, जब आतंकियों (जैश) ने एक भारतीय विमान का अपहरण कर लिया था और उसके बाद वह कैसे कांधार से पाकिस्तान पहुंचा? अगर वे (पाकिस्तान) ईमानदार शासन चलाते हैं तो फिर उसे गिरफ्तार क्यों नहीं करते?’जावेद अख्तर ने यह बयान भारत और पाकिस्तान के बीच बढ़े हुए तनाव के बीच दिया है। अख्तर और उनकी पत्नी शबाना आजमी ने पाकिस्तान में कराची कला परिषद की ओर से आयोजित एक कार्यक्रम में भाग लेने से इनकार कर दिया था। जावेद और शबाना ने यह फैसला पुलवामा में सीआरपीएफ के जवानों पर हुए आतंकी हमले के बाद लिया था। जावेद अख्तर ने आगे कहा, ‘मैं महसूस करता हूं कि यह स्थिति हम (भारत) पर थोपी जा रही है। यह हमारी पसंद नहीं थी, लेकिन जब चीजें आपके नियंत्रण से बाहर चली जाती हैं तो हमें कब तक और कितनी बार शांति बनाए रखनी चाहिए? इसलिए हमें कभी न कभी इसका जवाब देना था।’उन्होंने कहा, ‘ मौजूदा घटनाक्रमों के नतीजे बहुत खतरनाक हैं और पाकिस्तानी अभिनेता और कलाकारों पर प्रतिबंध लगाना छोटी चीजें है, लेकिन हमारी सीमा पर जो हो रहा है, उसे रोका जाना चाहिए। हमें आतंकवाद पर प्रतिबंध लगाना चाहिए। यह दुर्भाग्यपूर्ण है।’</p><a href='../../../Output/output.html'> Back to Output page </a> </body></html>