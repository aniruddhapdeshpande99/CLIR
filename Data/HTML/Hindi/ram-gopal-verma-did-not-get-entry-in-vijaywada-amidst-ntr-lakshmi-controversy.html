<!DOCTYPE html><html><body><h1>Lakshmi NTR: रामगोपाल वर्मा को विजयवाड़ा में नहीं मिली एंट्री, पुलिस ने हैदराबाद वापस भेजा</h1><p><b>Authors : </b>No Author Specified</p><p><b>Published on : </b>28&#47;04&#47;2019, 22&#58;54&#58;10</p><p><b>Bollywood News: उनकी फिल्म ‘लक्ष्मी NTR’ पिछले महीने तेलंगाना में रिलीज हुई थी, लेकिन आंध्र प्रदेश उच्च न्यायालय ने चुनाव तक इसकी रिलीज पर रोक लगा दी थी।</b></p><img src="https://navbharattimes.indiatimes.com/thumb/msid-69086758,width-650,resizemode-4/weather.jpg" width="500" height="600"><p>Just see the number of police escorting me out of Vijaywada as if I am the biggest criminal ever and my only crime… https://t.co/l7TbPe8i1w — Ram Gopal Varma (@RGVzoomin) 1556459081000
फिल्म ‘लक्ष्मी NTR’ के विवादों से घिरने के बाद फिल्म प्रड्यूसर राम गोपाल वर्मा को विजयवाड़ा में प्रवेश नहीं करने दिया गया। राम गोपाल वर्मा ने रविवार को जब सड़क पर प्रेस कॉन्फ्रेंस बुलाने की धमकी दी तो सिटी पुलिस ने उन्हें रोक दिया। वर्मा ने ट्वीट करके बताया कि उनकी कार को रोक दिया गया। उन्हें दूसरी कार में जाने के लिए मजबूर किया गया और हवाईअड्डे पर उतार दिया गया।प्रड्यूसर रामगोपाल वर्मा ने कहा कि पुलिस ने उनसे कहा कि वह शहर में प्रवेश नहीं कर सकते हैं। उन्होंने आरोप लगाया कि आंध्र प्रदेश में कोई लोकतंत्र नहीं है। बता दें कि रामू वर्मा 1 मई को आंध्र प्रदेश में अपनी फिल्म को रिलीज करने से पहले एक प्रेस कॉन्फ्रेंस आयोजित करना चाहते थे। एक होटल द्वारा इसकी अनुमति नहीं दिए जाने के बाद उन्होंने एनटीआर सर्किल पर संवाददाताओं को संबोधित करने की घोषणा कर दी।पुलिस ने कहा है कि लोकसभा चुनाव के मद्देनजर लागू आदर्श आचार संहिता के कारण जनता के बीच कोई सभा आयोजित नहीं की जा सकती है, इसलिए निर्देशक को वापस भेजना पड़ा। उनकी फिल्म ‘लक्ष्मी NTR’ पिछले महीने तेलंगाना में रिलीज हुई थी, लेकिन आंध्र प्रदेश उच्च न्यायालय ने चुनाव तक इसकी रिलीज पर रोक लगा दी थी।आंध्र प्रदेश में 11 अप्रैल को लोकसभा और विधानसभा चुनाव होने के कारण रामू वर्मा ने 1 मई को फिल्म रिलीज करने की घोषणा की थी। बता दें कि यह फिल्म पूर्व मुख्यमंत्री एनटीआर की लक्ष्मी पार्वती से दूसरी शादी के बारे में है। इस शादी के बाद तेलुगू देशम पार्टी (टीडीपी) के संस्थापक का परिवार विभाजित हो गया था और आखिर में उनके दामाद एन. चंद्रबाबू नायडू ने साल 1995 में पार्टी और सरकार की बागडोर संभाली थी। एनटीआर का जनवरी, 1996 में निधन हो गया था। टीडीपी के कुछ नेताओं ने अदालत और चुनाव आयोग से चुनावों के मद्देनजर इस फिल्म के प्रदर्शन पर रोक लगाने की मांग की है, क्योंकि फिल्म में टीडीपी प्रमुख और मुख्यमंत्री चंद्रबाबू नायडू की नकारात्मक भूमिका दिखाई गई है।</p><a href='../../../Output/output.html'> Back to Output page </a> </body></html>