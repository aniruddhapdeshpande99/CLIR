<!DOCTYPE html><html><body><h1>अंतरिम बजट 2019-20 में बॉलिवुड को तोहफा, अब शूटिंग होगी आसान</h1><p><b>Authors : </b>No Author Specified</p><p><b>Published on : </b>03&#47;02&#47;2019, 08&#58;13&#58;53</p><p><b>Bollywood News: इस बजट में फिल्म इंडस्ट्री के लिए सिंगल विंडो क्लीयरेंस लागू करने और पाइरेसी रोकने के लिए सिनेमैटॉग्रफी ऐक्ट में ऐंटी-कैमकॉर्डिंग प्रोविजन लाने जैसी महत्वपूर्ण घोषणाएं की हैं।</b></p><img src="https://navbharattimes.indiatimes.com/thumb/msid-67813848,width-650,resizemode-4/weather.jpg" width="500" height="600"><p>दिनों प्रधानमंत्री नरेंद्र मोदी और बॉलिवुड सितारों के बीच खासा राब्ता देखने को मिला था। कभी करण जौहर, अक्षय कुमार, रणबीर कपूर, आलिया भट्ट जैसे फिल्म इंडस्ट्री के जाने-माने चेहरे पीएम से मिलने दिल्ली पहुंचे थे, तो कभी पीएम के मुंबई आने पर आमिर खान, जीतेंद्र, रोहित शेट्टी जैसे इंडस्ट्री के दिग्गजों ने उनसे मुलाकात की। इस मेल-मुलाकात का सुखद परिणाम अब अंतरिम बजट 2019-20 में देखने को मिला है। वित्त मंत्री पीयूष गोयल ने इस बजट में फिल्म इंडस्ट्री के लिए सिंगल विंडो क्लीयरेंस लागू करने और पाइरेसी रोकने के लिए सिनेमैटॉग्रफी ऐक्ट में ऐंटी-कैमकॉर्डिंग प्रोविजन लाने जैसी महत्वपूर्ण घोषणाएं की हैं। वहीं, जीएसटी को 18 प्रतिशत से घटाकर 12 प्रतिशत किए जाने पर विचार करने की भी बात कही।बजट के दौरान फाइनेंस मिनिस्टर पीयूष गोयल ने बॉलिवुड को रोजगार मुहैया कराने वाले अहम उद्योगों में से एक माना। बजट भाषण में उन्होंने कहा, 'मनोरंजन जगत से कई लोगों को रोजगार मिलता है और हम सभी फिल्में देखते हैं।' उन्होंने इस दौरान विकी कौशल स्टारर फिल्म उरी का भी जिक्र किया। उन्होंने बताया कि अब विदेशी फिल्ममेकर्स की तरह भारतीय फिल्मकारों को भी शूटिंग के लिए सिंगल विंडो क्लीयरेंस मिलेगा। वहीं, पाइरेसी से निबटने के लिए वर्तमान सिनेमैटॉग्रफी ऐक्ट में ऐंटी-कैमकॉर्डिंग प्रोविजन लाया जाएगा। उन्होंने यह भी बताया कि सरकार सिनेमा हॉल में लगने वाले 18 फीसदी जीएसटी को कम करने का मन बना रही है, लेकिन यह फैसला जीएसटी कांउसिंल द्वारा ही तय किया जाएगा। सरकार के ये फैसले निश्चित तौर पर इंडस्ट्री के लिए काफी फायदेमंद हैं। सिंगल विंडो क्लीयरेंस सिस्टम से शूटिंग के लिए अलग-अलग जगहों पर अलग-अलग विभागों से परमिशन लेने में बर्बाद होने वाला समय और पैसा बचेगा, क्योंकि एक ही वेब पोर्टल पर शूटिंग के लिए जरूरी सारे क्लीयरेंस आसानी से मिल जाएंगे। वहीं, ऐंटी-कैमकॉर्डिंग प्रोविजन एंटरटेनमेंट इंडस्ट्री के सबसे बड़े दुश्मन पाइरेसी से मुकाबला करने में मददगार साबित होगा।फिल्ममेकर्स ने बॉलिवुड को राहत देने वाले इस बजट पर खुशी जताई है। प्रड्यूसर्स गिल्ड ऑफ इंडिया के प्रेजिडेंट प्रड्यूसर सिद्धार्थ रॉय कपूर ने अपने आधिकारिक बयान में कहा, 'हमें खुशी है कि देश में रोजगार मुहैया कराने में भारतीय सिनेमा के योगदान को संसद में बजट पेश करते वक्त स्वीकार किया गया और सराहा गया। भारत में शूटिंग के लिए भारतीय फिल्मकारों को सिंगल विंडो क्लीयरेंस सिस्टम की सुविधा दिए जाने की घोषणा एक अहम कदम है और देश के पर्यटन को बढ़ावा देने में इसकी बड़ी भूमिका होगी। वहीं, ऐंटी कैमकॉर्डिंग प्रोविजन सिनेमा हॉल में फिल्मों की रिकॉर्डिंग पर लगाम लगाकर पाइरेसी को घटाएगी, जो इंडस्ट्री की ग्रोथ में मददगार साबित होगी।' जबकि, प्रड्यूसर-डायरेक्टर मधुर भंडारकर ने ट्वीट किया, 'पाइरेसी से लड़ने के लिए सिनमैटॉग्राफी ऐक्ट में ऐंटी कैमकार्डिंग प्रोविजन को शामिल करना और फिल्मों की शूटिंग के लिए सिंगल विंडो क्लीयरेंस सिस्टम की घोषणा, नरेंद्र मोदी सरकार का स्वागत योग्य कदम है।' प्रधानमंत्री मोदी के साथ बॉलिवुड स्टार्स की मीटिंग करवाने वाले प्रड्यूसर महावीर जैन कहते हैं, 'यह सरकार का इंडस्ट्री के लिए एक तोहफा है। सरकार की यह पहल भविष्य में अधिक सुधार का रास्ता बनाएगी।' इधर, फिल्म प्रड्यूसर और डिस्ट्रीब्यूटर जयंतीलाल गढ़ा मानते हैं, 'सरकार का यह ऐलान निश्चित तौर पर इंडस्ट्री के लिए फायदेमंद है। हालांकि, असल चुनौती इसे सही तरह से लागू किया जाना है, लेकिन उम्मीद है कि सरकार ऐसा करने में सफल रहेगी।'पर कुछ फिल्ममेकर्स ने जहां खुशी जताई, वहीं ज्यादातर फिल्ममेकर्स और स्टार्स इसके प्रति उदासीन दिखाई दिए। आम तौर पर अहम मुद्दों पर ट्विटर पर प्रतिक्रिया साझा करने वाले बॉलिवुड के चर्चित फिल्मकारों और कलाकारों ने खबर लिखे जाने तक इस पर कोई राय जाहिर नहीं की।मोदी सरकार ने जाते-जाते बॉलिवुडवालों को बड़ा तोहफा दिया है।</p><a href='../../../Output/output.html'> Back to Output page </a> </body></html>