<!DOCTYPE html><html><body><h1>हम मनोरंजन करने वाले भांड हैं, हमें आइडियल मत बनाओ: नवाजुद्दीन सिद्दीकी</h1><p><b>Authors : </b>No Author Specified</p><p><b>Published on : </b>02&#47;05&#47;2019, 10&#58;40&#58;24</p><p><b>Bollywood News: नवाजुद्दीन सिद्दीकी ने सोशल मीडिया में ट्रोल करने वालों को कहा, 'हम भांड यानी ऐक्टर लोग हैं, हमसे अपना मनोरंजन करें, हम लोगों को अपना आइडियल न बनाएं।'</b></p><img src="https://navbharattimes.indiatimes.com/thumb/msid-69139449,width-650,resizemode-4/weather.jpg" width="500" height="600"><p>X
शो 'Pinch By Arbaz' में पहुंचे नवाजुद्दीन सिद्दीकी ने सोशल मीडिया पर होने वाली ट्रोलिंग पर खुलकर बात की। नवाज ने ट्रोलर्स को करारा जवाब देते हुए कहा कि पुराने जमाने में जब सिर्फ नाटक और लोक गीतों से लोगों का मनोरंजन होता था, तब नाटक करने वाले भांड लोगों को किसी भी शहर के लोग, अपने शहर में रहने की परमिशन नहीं देते थे, शहर के लोगों का मानना था कि भांड लोग आजाद खयाल के होते हैं, अगर इनके साथ मेलजोल बढ़ाया गया तो समाज बिगड़ जाएगा, आज ऐक्टर्स को सिर्फ मनोरंजन के लिए ही रखना चाहिए, आइडियल नहीं बनाना चाहिए।फिल्म 'जीनियस' को लेकर हुई ट्रोलिंग पर नवाज ने साफ कहा, 'जीनियस मैंने पैसे के लिए की थी, कभी-कभी इस तरह की फिल्म इसलिए की जाती है, ताकि 'मंटो' जैसी बेहतरीन फिल्म में बिना पैसे लिए काम किया जा सके।'नवाज ने फिल्म 'बाबूमोशाय बन्दूकबाज' के दौरान रंगभेद को लेकर एक ट्वीट किया था कि वह सांवले हैं और गुड लुकिंग नहीं हैं। इस ट्वीट को करने का कारण बताते हुए नवाज ने कहा, 'उन दिनों मेरी एक फिल्म बाबूमोशाय बन्दूकबाज रिलीज़ हो रही थी और उसी दौरान एक कास्टिंग डायरेक्टर ने कहा था कि नवाज के साथ जब किसी हिरोइन को कास्ट किया जाता है तो जोड़ी बहुत सोच-समझ कर देखनी पड़ती है।'नवाज आगे कहते हैं, 'मैं जानता हूं मेरा रंग सांवला है, मुझे ठीक से नहीं पता कि उस कास्टिंग डायरेक्टर ने पूरी बात क्या कही थी। हालांकि मैंने कभी इन सब बातों में कभी गौर नहीं किया कि मैं क्या हूं, कैसा दिखता हूं, लेकिन उस समय यह बात थोड़ी ज्यादा उठ गई थी और रंगभेद को लेकर थी, जो ठीक बात नहीं थी और मुझे लगा इस बारे में बोलना चाहिए।'सोशल मीडिया पर होने वाली ट्रोलिंग पर नवाज ने कहा, 'बहुत बार मेरे बारे में ऐसा बुरा लिखा जाता है और लोग गाली देते हैं, जिससे तकलीफ होती है। इस ट्रोलिंग और गालियों को सुनकर मैं जमीन में आ जाता हूं, अपनी औकात में आ जाता हूं। उनका काम है गालियां देना, देते रहें, हमारा काम है, आगे चलना। आजकल तो सोशल मीडिया में गालियां लिखने का सबको अधिकार मिल गया है। लोग प्रधानमंत्री तक को नहीं छोड़ते।'नवाज कहते हैं, 'मैं ट्रोलर्स से यही कहूंगा कि सोशल मीडिया में मिले इस अधिकार का कोई भी नाजायज फायदा न उठाए। लोगों का सम्मान करें। कुछ लोग सोशल मीडिया में लिखते हैं कि वह फलानी फिल्म को 2 स्टार देते हैं, मैं पूछता हूं, तुम होते कौन हो स्टार देने वाले, तुम हो कौन, तुमसे किसी ने पूछा है क्या? अब हम इतनी मेहनत से फिल्म बनाते हैं, सैकड़ों लोगों की मेहनत होती है और आपको फिल्म नहीं पसंद आई तो इस तरह लिखने की जरूरत नहीं है। एक फिल्म क्रिटिक, जब किसी फिल्म की आलोचना करता है तो वह उसका नजरिया है, सबका थोड़ी न है।'नवाज के मुताबिक, 'आजकल सोशल मीडिया में जिनके ज्यादा फॉलोवर है, उसके पास हमें अपनी फिल्म के प्रमोशन के लिए जाना पड़ता है। आज हर आदमी इंटरनेट पर बिजी रहता है। आज किसी भी ऐक्टर के पास समय नहीं है, सब लोग मोबाइल में बिजी रहते हैं।'बालासाहब ठाकरे की बायॉपिक में काम करने की घोषणा के बाद तमाम ट्रोलर्स ने नवाज को नफरत भरे ट्वीट किए थे। कुछ लोगों ने उन्हें लिखा था अब उनकी फिल्में नहीं देखेंगे, कुछ ने कहा नवाज से ऐसी उम्मीद नहीं थी और कुछ लोगों ने साफ लिखा कि अब आपसे नफरत हो गई है। नवाज ने नफरत भरे इन तमाम मेसेज के जवाब में कहा, 'जब मैंने फिल्म ठाकरे साइन की थी तो मुझे बहुत सारे सो कॉल्ड लिबरल लोगों ने और मेरे दोस्तों ने भी कहा इस फिल्म को साइन मत करना, लेकिन मैं एक ऐक्टर हूं, मेरा काम ऐक्टिंग करना है।'नवाज कहते हैं, 'मैं इस मामले में बेवकूफों को नहीं समझा सकता और समझदार लोगों को क्या समझाऊं। मैं बार-बार कहता हूं मैं एक ऐक्टर हूं, 21 साल से ऐक्टिंग कर रहा हूं, मेरा काम है दुनिया का कोई भी कैरक्टर निभाना। कभी सूफी संत तो कभी बदनाम आदमी का रोल करूंगा, इसे ऐक्टिंग तक ही सीमित रखकर सोचें।'सोशल मीडिया में अपना आइडियल कहकर ट्रोल करने वाले लोगों को नवाज ने कहा, 'आप मुझे अपना आइडियल मत बनाओ, क्योंकि मैं अलग-अलग रोल करता रहूंगा, आप मेरे स्ट्रगल से प्रेरणा ले सकते हैं, मुझे पैसे भी कमाना है, मैंने बहुत संघर्ष किया है लाइफ में, मैं ऐक्टिंग की भूख के साथ-साथ पैसे के लिए भी काम करता हूं।''पुराने जमाने में जब थिअटर नहीं होते थे, तब लोक गीतों या नाटक के जरिए लोगों का मनोरंजन किया जाता था। उस जमाने में जब एक नाटक ग्रुप वाले किसी शहर में अपना नाटक दिखाने जाते थे तो उन्हें, उस शहर के अंदर रहने की परमिशन नहीं होती थी, वह लोग शहर के बाहर टेंट लगाकर रहते थे। शहर के लोगों को लगता था, नाटक में काम करने वाले भांड लोग आजाद खयाल के होते हैं, अगर शहर में मेलजोल रखेंगे तो समाज खराब हो जाएगा।''मेरा कहना है कि उस जमाने में भी भांड या नाटक करने वालों को अपना आइडियल नहीं बनाया जाता था, मैं कहता हूं आज भी आप मुझे अपना आइडियल मत बनाओ। आइडियल बनाने के लिए बहुत सारे दूसरे लोग हैं, जो समाज के लिए बहुत बड़े-बड़े काम कर रहे हैं, हम ऐक्टर्स मनोरंजन के लिए होते हैं, हमें सिर्फ अपने मनोरंजन के लिए ही रखें।'</p><a href='../../../Output/output.html'> Back to Output page </a> </body></html>