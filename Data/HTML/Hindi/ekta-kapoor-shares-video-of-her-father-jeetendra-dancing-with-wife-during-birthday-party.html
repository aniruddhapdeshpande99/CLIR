<!DOCTYPE html><html><body><h1>बर्थडे पर जितेंद्र ने किया पत्नी संग डांस, बेहद प्यारा है विडियो</h1><p><b>Authors : </b>No Author Specified</p><p><b>Published on : </b>07&#47;04&#47;2019, 13&#58;08&#58;56</p><p><b>Bollywood News: पिता जितेंद्र के बर्थडे को खास बनाने के लिए टीवी क्वीन कही जाने वाली उनकी बेटी एकता कपूर ने खास पार्टी रखी थी। इस दौरान का उन्होंने एक विडियो सोशल मीडिया पर शेयर किया है।</b></p><img src="https://navbharattimes.indiatimes.com/thumb/msid-68761083,width-650,resizemode-4/weather.jpg" width="500" height="600"><p>बीटाउन के बड़े सितारों में से एक और जंपिक जैक के नाम से मशहूर जितेंद्र का आज जन्मदिन है। वह 76 साल के हो गए हैं, लेकिन आज भी वह एंटरटेनमेंट इंडस्ट्री में रिऐल्टी शोज के जरिए ऐक्टिव बने रहते हैं। जितेंद्र के करियर की बात हो या फिर पर्सनल लाइफ की, दोनों में ही कई उतार-चढ़ाव आए।
7 अप्रैल 1942 को पंजाब में जन्म लेने वाले जितेंद्र का असली नाम रवि कपूर है। उनके पिता एक व्यापारी थे। जितेंद्र ने पढ़ाई मुंबई से की है। स्कूल के दिनों में राजेश खन्ना उनके क्लासमेट और दोस्त हुआ करते थे।
साल 1959 में फिल्म 'नवरंग' से बॉलिवुड में कदम रखने वाले जितेंद्र को शुरुआत के करीब पांच साल तक काफी स्ट्रगल करना पड़ा।
1964 में उन्हें पहला बड़ा ब्रेक फिल्म 'गीत गाया पत्थरों' से मिला। हालांकि, जिस मूवी से उन्हें सक्सेस मिली वह साल 1967 में आई फिल्म 'फर्ज' थी।
जितेंद्र का को-स्टार रहीं कई ऐक्ट्रेसेस के साथ नाम जुड़ता रहता था। हालांकि हेमा मालिनी को लेकर वह काफी सीरियस थे।
जितेंद्र और हेमा ने दो फिल्मों में साथ काम किया था। उन्होंने ऐक्ट्रेस को इम्प्रेस करने की भी काफी कोशिश की थी, लेकिन हेमा ने उन्हें सिर्फ दोस्त ही माना था।
उस दौरान हेमा ऐक्टर धर्मेंद्र को डेट कर रही थीं। वहीं जितेंद्र भी शोभा को डेट कर रहे थे। दोनों का रिश्ता तब से चला आ रहा था जब शोभा महज 14 साल की थीं। कहा जाता है कि जितेंद्र मानते थे कि हेमा से शादी करने के बाद उनकी किस्मत बदल सकती है और वह भी धर्मेंद्र की तरह लकी बन जाएंगे।
हेमा मालिनी के माता-पिता अपनी बेटी और धर्मेंद्र के रिश्ते से खुश नहीं थे क्योंकि भले ही धर्मेंद्र नामी ऐक्टर हों लेकिन वह शादीशुदा होने के साथ ही बच्चों के पिता भी थी।
हेमा और जितेंद्र के पैरंट्स दोनों के रिश्ते के लिए तैयार हो गए थे। वह भी अपनी बेटी को धर्मेंद्र की जगह किसी और से शादी करता देखना चाहते थे। यहां तक कि शादी की तारीख भी तय हो गई थी लेकिन ऐन वक्त पर सब बिगड़ गया।
हेमा मालिनी की एक बायॉग्रफी के मुताबिक दोनों की शादी के दिन अचानक धर्मेंद्र और जितेंद्र की गर्लफ्रेंड शोभा अपने पैरंट्स के साथ ऐक्ट्रेस के घर पहुंच गए।
धर्मेंद्र को देख हेमा के पापा गुस्से से फूट पड़े और उन्होंने उन्हें घर से निकालने की भी कोशिश की। इस पर ऐक्टर ने हेमा से बात करने की बात कही। दोनों ने बात की और हेमा ने जितेंद्र से शादी से इनकार कर दिया।
इस घटना ने जितेंद्र को काफी नाराज कर दिया और वह अपने माता-पिता व मैरेज रजिस्ट्रार के साथ वहां से चले गए। बाद में उन्होंने शोभा से शादी की और यह रिश्ता आज भी कायम है। इस स्टार कपल के दो बच्चे हैं। उनकी बेटी एकता कपूर जहां अपने हिट सीरियल्स के कारण टीवी क्वीन कही जाती हैं तो वहीं बेटे तुषार कपूर ऐक्टर हैं।
हिन्दी सिनेमा के बड़े सितारों में से एक जितेंद्र का आज बर्थडे है। इस मौके को खास बनाने के लिए उनकी बेटी एकता कपूर ने अपने घर पर शानदार पार्टी रखी थी, जिसमें कई सितारे शरीक हुए थे। अपने बर्थडे पार्टी में जितेंद्र ने भी काफी इंजॉय किया। इस दौरान वह पत्नी संग डांस करते भी दिखे।एकता कपूर ने अपने इंस्टाग्राम पर एक विडियो शेयर किया है जिसमें जितेंद्र पत्नी शोभा के पास बैठे दिखाई दे रहे हैं, तभी बैकग्राउंड में सॉन्ग बजता है 'सामने ये कौन आया दिल में हुई हलचल' और इसकी बीट्स पर जितेंद्र पत्नी को डांस करने के लिए कहते हुए उनके साथ झूमने लग जाते हैं।शादी को कई दशक हो जाने के बाद भी इस प्यारे कपल के बीच की बॉन्डिंग और लव इस छोटे से विडियो में साफ देखा जा सकता है।बता दें कि, 7 अप्रैल 1942 को पंजाब में जन्म लेने वाले जितेंद्र ने साल 1974 में शोभा से शादी की थी। दोनों का रिश्ता तब से बना हुआ है जब शोभा महज 14 साल की थीं। बीच में भले ही कितने उतार-चढ़ाव आए हों लेकिन इनके रिश्ते को कोई अड़चन तोड़ न सकी।</p><a href='../../../Output/output.html'> Back to Output page </a> </body></html>