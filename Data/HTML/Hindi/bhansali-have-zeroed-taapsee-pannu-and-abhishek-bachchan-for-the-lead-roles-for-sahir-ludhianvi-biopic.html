<!DOCTYPE html><html><body><h1>Sahir Ludhianvi की बायॉपिक में अभिषेक बच्चन, अमृता प्रीतम के रोल में तापसी</h1><p><b>Authors : </b>No Author Specified</p><p><b>Published on : </b>26&#47;03&#47;2019, 11&#58;36&#58;39</p><p><b>Bollywood News: बॉलिवुड के मशहूर फिल्म गीतकार साहिर लुधियानवी की बायॉपिक के लीड स्टार्स की तलाश खत्म हुई, जिसमें तापसी पन्नू अमृता प्रीतम के किरदार में दिखेंगी और अभिषेक बच्चन बनेंगे गीतकार।</b></p><img src="https://navbharattimes.indiatimes.com/thumb/msid-68573845,width-650,resizemode-4/weather.jpg" width="500" height="600"><p>मशहूर फिल्म गीतकार साहिर लुधियानवी की बायॉपिक के लीड रेल के लिए ऐक्टर्स की तलाश आखिरकार खत्म हो चुकी है। इस फिल्म के लिए तापसी पन्नू और अभिषेक बच्चन को बतौर लीड ऐक्टर चुना गया है।हाल ही में मिरर से हुई बातचीत में संजय लीला भंसाली ने साहिर लुधियानवी पर बायॉपिक बनाने की बात कही थी। उन्होंने कहा था, 'साहिर साब हमारे सबसे टैलंटेड कवि और लिरिसिस्ट में से एक थे, उनके गीत आज भी प्रेरित करते हैं। उनकी लव स्टोरी को पर्दे पर उतारना बेहद ही खूबसूरत होगा, लेकिन इसी के साथ यह एक बड़ी जिम्मेदारी भी होगी। यह राइटर-डायरेक्टर (Jasmeet Reen) के लिए भी एक मुश्किल फिल्म होगी, इसलिए मैं इस काम में कोई जल्दबाजी करना नहीं चाहता, बल्कि इसे वह पोजिशन देना चाहता हूं जो यह डिज़र्व करता है।'अब हमें जानकारी मिली है कि मेकर को इस फिल्म के लिए आखिरकार लीड ऐक्टर्स मिल गए हैं। बताया जा रहा है कि इस फिल्म के लिए तापसी पन्नू और अभिषेक बच्चन को फाइनल किया गया है और इसी के साथ इन सितारों की यह दूसरी फिल्म होगी, जिसमें दोनों साथ नजर आएंगे। इससे पहले तापसी और अभिषेक पिछले साल आई फिल्म 'मनमर्जियां' में साथ नजर आ चुके हैं, जो कि एक लव ट्राएंगल फिल्म थी। फिल्म में विकी कौशल जहां तापसी के बॉयफ्रेंड की भूमिका में थे वहीं अभिषेक बच्चन उनके पति के रोल में नजर आए। फिल्म में तापसी और अभिषेक की जोड़ी को दर्शकों ने काफी पसंद भी किया था।सूत्र की मानें तो साहिर लुधियानी की इस बायॉपिक पर काम इस साल अक्टूबर-दिसम्बर के बीच शुरू होगा। सूत्र ने बताया, 'तापसी और अभिषेक दोनों को फिल्म की कहानी काफी पसंद आई और फिर से साथ काम करने के लिए वे तैयार हैं। हालांकि, उन्होंने अभी फिल्म साइन नहीं की है, लेकिन जैसे ही बाकी फॉर्मेलिटीज़ पूरे होंगे, वे फिल्म की तैयारी में जुट जाएंगे। सूत्र के मुताबिक, तापसी जनवरी में संजय लीला भंसाली के ऑफिस के बाहर नजर आई थीं और उन्हें इस फिल्म के लिए लोकप्रिय लेखिका अमृता प्रीतम का रोल ऑफर किया गया है।बता दें कि पिछले कुछ समय से साहिर लुधियानवी की बायॉपिक को लेकर चर्चा चल रही है। अलग-अलग समय में इस फिल्म से अब तक शाहरुख खान, इरफान खान, दीपिका पादुकोण, प्रियंका चोपड़ा जैसे अलग-अलग कई सितारों के नाम जुड़ते रहे, लेकिन बात नहीं बन पाई। साल 2017 में मिरर को दिए एक इंटरव्यू के दौरान इरफान ने कहा था कि उन्हें यकीन है कि वह कवि और लिरिसिस्ट को अच्छी तरह से समझते हैं। उन्होंने कहा था, 'यदि यह मेरे किस्मत में होगा तो मैं इस बायॉपिक को करूंगा। यदि मुझे मौका नहीं मिलता है तो मैं अपने अन्य रोल में उनकी छवि को उभारने की कोशिश करूंगा।'मशहूर फिल्म गीतकार साहिर लुधियानवी और पंजाबी और हिंदी की प्रसिद्ध लेखिका अमृता प्रीतम की मोहब्बत की कहानी काफी मशहूर है और उन्होंने अपने इश्क को दुनिया से कभी छिपाया भी नहीं। उनकी पहली मुलाकात एक मुशायरे के दौरान हुई थी और कहते हैं कि जैसे ही मुशायरा खत्म हुआ तो जमकर बारिश होने लगी और यहीं से शुरू हो गई उनके बीच की अमर प्रेम-कहानी। हालांकि, जब साहिर से उनकी मुलाकात हुई तब अमृता शादीशुदा थीं और वह अपनी उस शादी से बिल्कुल खुश नहीं थीं। बताया जाता है कि दोनों एक घर में तो रहते थे लेकिन उनके कमरे अलग-अलग थे। उधर उस मुलाकात का असर ऐसा जबरदस्त था कि अमृता और साहिर एक-दूसरे के प्रति आकर्षित होते गए। अमृता प्रीतम अपनी आत्मकथा 'रसीदी टिकट' में भी इस बात का जिक्र कर चुकी हैं कि जब वे मिलते थे तो जुबां खामोश रहती थी, नैन बोलते थे और दोनों बस एक-दूसरे को देखा करते थे। आपको जानकर हैरानी होगी कि अमृता को इसी आशिकी ने सिगरेट पीने की भी लत लगा दी, जबकि अक्सर ऐसे लत दिल के टूटने के बाद लगती हैं। दरअसल, जब साहिर और अमृता मिलते तो गीतकार पूरे समय सिगरेट पीया करते और उनके जाने के बाद वह उनके बचे हुए गिरे सिगरेट उठाकर सिर्फ इसलिए पीतीं ताकि उनकी छुअन को वह महसूस कर सकें। ऐसे ही धीरे-धीरे उन्हें सिगरेट पीने की लत लग गई। कहते हैं कि अमृता-साहिर के लिए इमरोज से अलग होने के साथ-साथ सबकुछ करने को तैयार थीं, ताकि वे एक-दूसरे की जिंदगी का हिस्सा बन सकें। हालांकि, जितनी हिम्मत अमृता दिखा रही थीं साहिर कमजोर पड़ गए थे और वह उन्हें अपनाने की हिम्मत न जुटा सके। कहते हैं साहिर की मां इन दोनों की शादी के लिए तैयार नहीं थीं हालांकि, साहिर कभी अमृता को अपने दिल से दूर न कर सके और उधर आखिरी समय तक इमरोज ने अमृता का साथ निभाया।</p><a href='../../../Output/output.html'> Back to Output page </a> </body></html>