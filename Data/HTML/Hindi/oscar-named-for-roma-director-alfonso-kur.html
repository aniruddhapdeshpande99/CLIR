<!DOCTYPE html><html><body><h1>‘रोमा’ के निर्देशक अल्फोंसो कुरों के नाम रहा ऑस्कर</h1><p><b>Authors : </b>No Author Specified</p><p><b>Published on : </b>25&#47;02&#47;2019, 11&#58;54&#58;47</p><p><b>Bollywood News: लॉस एंजिलिस, 25 फरवरी (भाषा) इस साल का ऑस्कर समारोह मेक्सिको के फिल्म निर्देशक अल्फोंसो कुरों के नाम रहा। 91वें अकादमी पुरस्कार समारोह में उन्हें ‘रोमा’ के लिए सर्वश्रेष्ठ निर्देशक, सर्वश्रेष्ठ सिनेमैटोग्राफर और फिल्म ‘रोमा’ को विदेशी फिल्म श्रेणी में सर्वश्रेष्ठ फिल्म का पुरस्कार मिला। ‘रोमा’ में एक घरेलू सहायिका का जीवन दिखाया गया है और फिल्म के निर्देशक अपना पुरस्कार उन्हीं सहायिकाओं को समर्पित किया है। उन्होंने पुरस्कार स्वीकार करते हुए कहा, ‘‘ हमारा काम वहां देखना है जहां दूसरे लोग न देख पा रहे हों।'' ‘ग्रीन बुक’ फिल्म को ऑस्कर में सर्वश्रेष्ठ फिल्म के पुरस्कार से नवाजा गया है।</b></p><img src="https://navbharattimes.indiatimes.com/photo/msid-33600677,width-473,resizemode-4/NBT.jpg" width="500" height="600"><p>लॉस एंजिलिस, 25 फरवरी (भाषा) इस साल का ऑस्कर समारोह मेक्सिको के फिल्म निर्देशक अल्फोंसो कुरों के नाम रहा। 91वें अकादमी पुरस्कार समारोह में उन्हें ‘रोमा’ के लिए सर्वश्रेष्ठ निर्देशक, सर्वश्रेष्ठ सिनेमैटोग्राफर और फिल्म ‘रोमा’ को विदेशी फिल्म श्रेणी में सर्वश्रेष्ठ फिल्म का पुरस्कार मिला। ‘रोमा’ में एक घरेलू सहायिका का जीवन दिखाया गया है और फिल्म के निर्देशक अपना पुरस्कार उन्हीं सहायिकाओं को समर्पित किया है। उन्होंने पुरस्कार स्वीकार करते हुए कहा, ‘‘ हमारा काम वहां देखना है जहां दूसरे लोग न देख पा रहे हों।'' ‘ग्रीन बुक’ फिल्म को ऑस्कर में सर्वश्रेष्ठ फिल्म के पुरस्कार से नवाजा गया है। यह फिल्म अफ्रीकी-अमेरिकी जैज पियानो वादक डॉक्टर डॉन शर्ली के जीवन पर आधारित है। इस फिल्म का निर्देशन पीटर फरेली ने किया है। ‘ग्रीन बुक’ ने ऑस्कर पुरस्कार में मेक्सिको के निर्देशक अल्फोंसो कुरों की फिल्म ‘रोमा’ को सर्वश्रेष्ठ फिल्म का पुस्कार पाने से रोक दिया। इस फिल्म की कहानी ‘नस्लीय भेदभाव’ की पृष्ठभूमि में बनी है। '‘यह पूरी कहानी प्रेम के बारे में है। मतभेदों के बावजूद यह एक-दूसरे से प्रेम करने के बारे में है और यह सच जानने के बारे में है कि हम कौन हैं। हम एक ही तरह के लोग हैं।'' इस पुस्कार को स्वीकार करते हुए निर्देशक ने फिल्मनिर्माता स्टीवन स्पीलबर्ग का भी शुक्रिया अदा किया जिन्होंने वितरक तलाशने में निर्देशक की मदद की थी। ब्रिटेन की अभिनेत्री ओलिविया कॉलमैन को ‘द फेवरिट’ में क्वीन एन का किरदार अदा करने के सर्वश्रेष्ठ अभिनेत्री के ऑस्कर पुरस्कार से नवाजा गया। यह उनका पहला ऑस्कर है। कॉलमैन के साथ ग्लेन क्लोज भी ‘ द वाइफ’ के लिए सर्वश्रेष्ठ अभिनेत्री श्रेणी में नामित थीं। कॉलमैन ने पुरस्कार स्वीकारते हुए कहा, ‘‘यह वास्तत में बहुत तनावपूर्ण रहा है। यह उल्लासित कर देने वाला है। मुझे ऑस्कर मिला। वह भी उस श्रेणी में जिसमें उम्दा महिलाएं नामित थीं। ग्लेन क्लोज आप लंबे समय से मेरी आदर्श रही हैं। मैं अपने लिए इस तरह नहीं चाहती थी। मैं आप सभी को प्यार करती हूं।'' अभिनेता रामी मलेक को ‘बोहेमियन रैपस्डी’ के लिए सर्वश्रेष्ठ अभिनेता का ऑस्कर पुरस्कार दिया गया है। इस श्रेणी में हॉलीवुड के कई दिग्गज कलाकार क्रिश्चियन बेल, ब्रैडली कूपर, विगो मोर्टेनसेन और विलियम डाफो भी नामित थे। इस फिल्म में उन्होंने ब्रिटेन के रॉक बैंड ‘क्वीन’ के फ्रेडी मर्करी का किरदार अदा किया था। मलेक ने पुरस्कार स्वीकार करते हुए दिल छू जाने वाले लहजे में मिस्र से यहां आकर बसे अपने माता-पिता का शुक्रिया अदा किया। उन्होंने अपने भाषण में कहा कि दूसरे देश से आकर अमेरिका में बसे माता-पिता का बेटा होने के नाते उन्हें पता है कि वह इस देश के इतिहास के लिए कितना महत्वपूर्ण हैं। पॉप सुपरस्टार लेडी गागा को ‘ ए स्टार इज बॉर्न’ के गीत ‘शैलो’ के लिए ‘बेस्ट ऑरिजिनल सॉन्ग’ यानी सर्वश्रेष्ठ मूल गीत श्रेणी में ऑस्कर पुरस्कार से नवाजा गया है। गागा का यह पहला ऑस्कर है। एनिमेशन फिल्मों की श्रेणी में फिल लॉर्ड और क्रिस्टोफर की फिल्म ‘स्पाइडर मैन : इंटू द स्पाइडर-वर्स’ को सर्वश्रेष्ठ एनिमेशन फिल्म का पुरस्कार मिला है। वहीं 91वें अकादमी पुरस्कारों में महेर्शला अली को सर्वश्रेष्ठ सह अभिनेता का पुरस्कार मिला। उन्हें यह पुरस्कार पीटर फरेली की बायोग्राफिकल कॉमेडी-ड्रामा ‘ग्रीन बुक’ के लिए मिला है। अली को पहली बार ऑस्कर 2016 में बेरी जेकिन्स की फिल्म ‘मूनलाइट’ के लिए उन्हें यह पुरस्कार मिला था। अभिनेत्री रेजिना किंग को बेरी जेकिन्स की फिल्म ‘इफ बील स्ट्रीट कुड टॉक’ के लिए सर्वश्रेष्ठ सहायक अभिनेत्री का पुरस्कार मिला है। हॉलीवुड फिल्म ‘ब्लैक पैंथर’ की कॉस्ट्यूम डिजाइनर रूथ ई कार्टर को ‘सर्वश्रेष्ठ कॉस्ट्यूम डिजाइन’ के लिए ऑस्कर मिला है और वह इस श्रेणी में अकादमी पुरस्कार जीतने वाली पहली अश्वेत महिला हैं। ‘मार्वल सिनेमेटिक यूनिवर्स फिल्म’ स्टूडियो का यह पहला ऑस्कर है। पुरस्कार की घोषणा के तुरंत बाद ही इस स्टूडियो के लिए एक और बड़ी खबर आई। प्रोडक्शन डिजाइन की श्रेणी में हना बैचलर को पुरस्कार दिया गया। ‘ब्लैक पैंथर’ में काल्पनिक राष्ट्र वकांडा को सिल्वर स्क्रीन पर शानदार रूप से उतारने कि लिए बैचलर को यह पुरस्कार दिया गया। वहीं भारत के ग्रामीण क्षेत्र में माहवारी के समय महिलाओं को होने वाली समस्या और पैड की अनुपलब्धता को लेकर बनी एक शॉर्ट फिल्म ‘ पीरियड : द एंड ऑफ सेंटेंस’ को ‘डॉक्यूमेंट्री शॉर्ट सब्जेक्ट’ श्रेणी में ऑस्कर पुरस्कार मिला है। इस डॉक्यूमेंट्री का निर्देशन रायका जेहताबची ने किया है और इसे भारतीय प्रोड्यूसर गुनीत मोंगा की ’सिखिया एंटरटेनमेंट’ ने प्रोड्यूस किया है। यह डॉक्यूमेंट्री ‘ऑकवुड स्कूल इन लॉस एंजिलिस’ के छात्रों और उनकी शिक्षक मिलिसा बर्टन द्वारा शुरू किए गए ‘द पैड प्रोजेक्ट’ का हिस्सा है।</p><a href='../../../Output/output.html'> Back to Output page </a> </body></html>