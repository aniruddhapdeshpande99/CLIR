<!DOCTYPE html><html><body><h1>पाक गायकों के साथ काम करना बंद करें म्यूजिक कंपनियां: MNS</h1><p><b>Authors : </b>No Author Specified</p><p><b>Published on : </b>17&#47;02&#47;2019, 10&#58;24&#58;30</p><p><b>Bollywood News: पुलवामा में CRPF हमले के बाद पाकिस्तान के खिलाफ आक्रामक रुख अपनाने की मांग हो रही है। इसी बीच महाराष्ट्र नवनिर्माण सेना ने म्यूजिक कंपनियों से पाकिस्तानी गायकों के साथ काम नहीं करने की चेतावनी दी है।</b></p><img src="https://navbharattimes.indiatimes.com/thumb/msid-68031765,width-650,resizemode-4/weather.jpg" width="500" height="600"><p>जम्मू-कश्मीर के पुलवामा में केंद्रीय रिजर्व पुलिस बल (CRPF) के जवानों पर हुए आतंकवादी हमले के बाद महाराष्ट्र नवनिर्माण सेना (MNS) की चित्रपट इकाई ने म्यूजिक लेबल कंपनियों से पाकिस्तानी गायकों के साथ काम करना बंद करने के लिए कहा है। बता दें कि आतंकी हमले में 40 जवान शहीद हो गए थे जिसके बाद देश भर में पाकिस्तान के खिलाफ गुस्सा फूट पड़ा है।MNS चित्रपट सेना के प्रमुख अमेय खोपकर ने कहा, 'हमने टी-सीरीज, सोनी म्यूजिक, वीनस, टिप्स म्यूजिक जैसी भारतीय कंपनियों से मौखिक तौर पर कहा कि वे पाकिस्तानी गायकों के साथ काम नहीं करें। इन कंपनियों को यह तुरंत रोकना चाहिए या फिर हम अपने तरीके से कार्रवाई करेंगे।' हाल ही में भूषण कुमार की टी-सीरीज ने दो अलग-अलग गीतों के लिए राहत फतह अली खान और आतिफ असलम के साथ करार किया है।खोपकर ने बताया, 'हमारी चेतावनी के बाद उन्होंने कंपनी के यूट्यूब चैनल से उनके गीत हटा दिए हैं।' साल 2016 में उरी हमले के बाद भी राज ठाकरे के नेतृत्व वाली पार्टी ने भारत में काम कर रहे सभी पाकिस्तानी कलाकारों को देश छोड़ने के लिए 48 घंटे का समय दिया था।</p><a href='../../../Output/output.html'> Back to Output page </a> </body></html>