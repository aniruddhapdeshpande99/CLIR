<!DOCTYPE html><html><body><h1>B'day Special: 6 बार रिजेक्ट हुई थी स्क्रिप्ट, उसी फिल्म ने सुभाष घई को बना दिया बॉलिवुड का दूसरा शोमैन</h1><p><b>Authors : </b>No Author Specified</p><p><b>Published on : </b>24&#47;01&#47;2019, 17&#58;17&#58;35</p><p><b>Bollywood News: नागपुर में 24 जनवरी 1945 को जन्मे सुभाष घई को हिंदी फिल्मों का दूसरा शोमैन कहा जाता है। उन्होंने बॉलिवुड को कई ब्लॉकबस्टर फिल्में और कई सुपर हिट ऐक्टर्स दिए हैं।</b></p><img src="https://navbharattimes.indiatimes.com/thumb/msid-67673025,width-650,resizemode-4/weather.jpg" width="500" height="600"><p>राजकपूर के बाद बॉलिवुड के दूसरे शोमैन कहे जाने वाले सुभाष घई हिंदी सिनेमा जगत में किसी भी परिचय के मोहताज नहीं हैं। जैकी श्रॉफ, माधुरी दीक्षित, मीनाक्षी शेषाद्रि सहित कई ऐक्टर्स को अपनी फिल्मों में मौका देकर बॉलिवुड में स्थापित करने वाले फिल्ममेकर सुभाष घई ने अपने जीवन में महज 16 फिल्मों का निर्देशन किया है। इनमें से 13 फिल्में बॉक्स ऑफिस पर ब्लॉकबस्टर रही हैं। उनकी पहली फिल्म कालीचरण खूब सफल रही थी। इस फिल्म की कहानी भी घई ने ही लिखी थी।24 जनवरी 1945 को नागपुर में जन्मे सुभाष घई ने बी.कॉम की पढ़ाई करने के बाद फिल्म इंस्टिट्यूट ऑफ पूना से फिल्ममेकिंग की पढ़ाई की। यहीं पर उनकी मुलाकात जावेद अख्तर से हुई थी। स्ट्रगल के दौरान उनकी मुलाकात एनएन सिप्पी से हुई। घई ने उन्हें अपनी लिखी फिल्म कालीचरण की स्क्रिप्ट दिखाई। यह स्क्रिप्ट 6 बार रिजेक्ट की जा चुकी थी। सिप्पी को कालीचरण की कहानी पसंद आ गई और उन्होंने इसे बनाने का फैसला कर लिया। सिप्पी ने घई को फिल्म के निर्देशन का जिम्मा भी सौंप दिया और इस तरह से उन्हें अपनी पहली फिल्म मिली।पहली ही फिल्म ब्लॉकबस्टर होने के बाद सुभाष घई ने कई अन्य सुपरहिट फिल्मों का निर्देशन किया। इसमें ताल, हीरो, जंग, कर्मा, परदेश, राम लखन, सौदागर और खलनायक शामिल हैं। सुभाष घई ने साल 1970 में मुक्ता घई से शादी कर ली। उनकी दो बेटियां हैं। इनमें से एक बेटी मेघना को उन्होंने गोद लिया था। बॉलिवुड को नए ऐक्टर्स देने के लिए सुभाष घई ने एक ऐक्टिंग स्कूल की स्थापना भी की है। इसे दुनिया के टॉप-10 ऐक्टिंग स्कूलों में गिना जाता है।</p><a href='../../../Output/output.html'> Back to Output page </a> </body></html>