<!DOCTYPE html><html><body><h1>Filmfare अवॉर्ड्स जीत चुके रणबीर कपूर के लिए क्या बोले ऋषि कपूर?</h1><p><b>Authors : </b>No Author Specified</p><p><b>Published on : </b>26&#47;03&#47;2019, 15&#58;06&#58;44</p><p><b>Bollywood News: हाल ही में रणबीर कपूर को फिल्म 'संजू' में उनके बेहतरीन ऐक्टिंग के लिए बेस्ट ऐक्टर के फिल्मफेयर अवॉर्ड से नवाजा गया, जिसके बाद ऋषि कपूर ने अपनी खुशी जाहिर की है।</b></p><img src="https://navbharattimes.indiatimes.com/thumb/msid-68578024,width-650,resizemode-4/weather.jpg" width="500" height="600"><p>इस साल का 64वां विमल इलायची फिल्मफेयर अवॉर्ड्स रणबीर कपूर के लिए यादगार रहा। जहां उन्हें बेस्ट ऐक्टर के अवॉर्ड से नवाजा गया वहीं बेस्ट ऐक्ट्रेस का खिताब मिला उनकी लेडी लव आलिया भट्ट को। रणबीर को मिले इस अवॉर्ड के बाद पापा ऋषि कपूर ने भी बेटे की इस जीत पर खुशी जाहिर की है।इस शो में पहुंचे रणबीर और आलिया काफी जंच रहे थे और दोनों की जोड़ी कमाल दिख रही थी। ऐसे में सभी की सबकी निगाहें रणबीर और आलिया पर ही टिकी थीं। रणबीर को जहां 'संजू' के बेस्ट ऐक्टर का अवॉर्ड दिया गया वहीं आलिया को फिल्म 'राजी' के लिए बेस्ट ऐक्ट्रेस का सम्मान मिला। रणबीर ने 'संजू' में संजय दत्त का किरदार निभाया, जो पिछले साल जून में रिलीज़ हुई थी। फिल्म को दर्शकों का भरपूर प्यार मिला और यह बॉक्स ऑफिस पर सुपरहिट साबित हुई। रणबीर को मिले इस अवॉर्ड से उनके माता-पिता (नीतू और ऋषि कपूर) भी बेहद खुश हैं। सोशल मीडिया पर काफी ऐक्टिव रहने वाली नीतू कपूर ने रणबीर और आलिया दोनों को इस जीत के लिए बधाई दी।जहां नीतू ने सोशल मीडिया पर जताया कि वह आलिया और रणबीर की इस जीत से कितनी खुश हैं, वहीं पापा ऋषि कपूर ने भी अपनी खुशी जाहिर की है। रिपोर्ट्स की मानें तो ऋषि ने कहा है कि रणबीर की इस उपलब्धि पर वह और नीतू दोनों काफी गर्व महसूस कर रहे हैं। रिपोर्ट के मुताबिक, ऋषि ने कहा कि साढ़े 11 साल के करियर में 6 मुख्य अवॉर्ड जीते और इसके लिए वे काफी गर्व महसूस कर रहे हैं।</p><a href='../../../Output/output.html'> Back to Output page </a> </body></html>