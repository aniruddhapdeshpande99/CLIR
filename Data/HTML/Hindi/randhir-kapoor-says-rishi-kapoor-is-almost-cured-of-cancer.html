<!DOCTYPE html><html><body><h1>रणधीर कपूर ने बताया कब भारत लौटेंगे Rishi Kapoor</h1><p><b>Authors : </b>No Author Specified</p><p><b>Published on : </b>30&#47;04&#47;2019, 15&#58;05&#58;44</p><p><b>Bollywood News: ऐक्टर ऋषि कपूर पिछले साल सितंबर के महीने में इलाज के लिए न्यू यॉर्क गए थे। तब से ही अटकलें लगाई जा रही थीं कि ऐक्टर को क्या बीमारी हुई है। अब साफ हो चुका है कि ऋषि अमेरिका में कैंसर का इलाज ले रहे हैं।</b></p><img src="https://navbharattimes.indiatimes.com/thumb/msid-69112342,width-650,resizemode-4/weather.jpg" width="500" height="600"><p>जानेमाने अभिनेता रणधीर कपूर ने कहा कि उनके छोटे भाई ऋषि कपूर अपनी बीमारी से उबर रहे हैं और 'कैंसर से लगभग निजात' पा चुके हैं। 66 वर्षीय ऋषि का इस समय न्यू यॉर्क में उपचार चल रहा है। रणधीर ने बताया कि वह जल्द ही घर लौटेंगे।रणधीर कपूर ने कहा, 'उनका उपचार चल रहा है। अब वह बेहतर हैं। वह कैंसर से लगभग निजात पा चुके हैं। उन्हें वापस आने में कुछ समय लगेगा क्योंकि उन्हें इलाज का कोर्स पूरा करना है। वह आगामी कुछ महीनों में यहां होंगे।'यह पहली बार है कि कपूर परिवार के किसी सदस्य ने ऋषि कपूर की बीमारी के बारे में सीधे तौर पर कोई बयान दिया है। इससे पहले नीतू कपूर ने न्यू इयर के मौके पर किए गए अपने एक पोस्ट में संकेत दिया था कि उनके पति कैंसर से पीड़ित हैं।मंगलवार को निर्देशक राहुल रवेल ने भी फेसबुक पर ऋषि कपूर की तस्वीर साझा की थी और लिखा, 'ऋषि कपूर (चिंटू) कैंसर मुक्त हो गए हैं।' ऋषि कपूर का सितंबर 2018 से न्यूयॉर्क में उपचार चल रहा है और इसी कारण वह अक्टूबर में अपनी मां कृष्णा राज कपूर के अंतिम संस्कार में भी शामिल नहीं हो पाए थे।</p><a href='../../../Output/output.html'> Back to Output page </a> </body></html>