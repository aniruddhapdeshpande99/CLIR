<!DOCTYPE html><html><body><h1>बॉक्सऑफिस पर ‘रिकॉर्ड्स का एंडगेम’</h1><p><b>Authors : </b>No Author Specified</p><p><b>Published on : </b>29&#47;04&#47;2019, 09&#58;00&#58;00</p><p><b>Bollywood News: [ गौरव लघाते | मुंबई ]'एवेंजर्स: एंडगेम' शानदार फिल्म है, जिसका इंतजार समूची दुनिया कर रही थी। फिल्म दर्शकों की उम्मीदों पर खरी उतरी है। मार्वल ...</b></p><img src="https://navbharattimes.indiatimes.com/photo/msid-33600677,width-473,resizemode-4/NBT.jpg" width="500" height="600"><p>[ गौरव लघाते | मुंबई ]
'एवेंजर्स: एंडगेम' शानदार फिल्म है, जिसका इंतजार समूची दुनिया कर रही थी। फिल्म दर्शकों की उम्मीदों पर खरी उतरी है। मार्वल सिनेमैटिक यूनिवर्स की 22वी मूवी ने इंडिया में हॉलीवुड और बॉलीवुड, सारे बॉक्स ऑफिस रिकॉर्ड तोड़ दिए हैं। फिल्म का कलेक्शन शुक्रवार को 53.1 करोड़ जबकि शनिवार को 51.40 करोड़ रुपये रहा, जिससे इसकी दो दिन की कमाई 104.50 करोड़ रुपये हो गई। इस तरह, पहले वीकेंड पर मूवी का कलेक्शन 150 करोड़ का आंकड़ा पार कर जाने की उम्मीद है।
फिल्म डिस्ट्रीब्यूटर और समीक्षक शमिंदर मलिक के मुताबिक, 'एवेंजर्स ने बॉक्स ऑफिस का नया रिकॉर्ड बना दिया है। मैंने अपने करियर में किसी फिल्म को लेकर इतनी दीवानगी नहीं देखी है। मुझे लगता है कि फिल्म पहले वीकेंड में 155-160 करोड़ रुपये का नेट कलेक्शन कर लेगी और पहले हफ्ते में यह 240-260 करोड़ का आंकड़ा पार कर लेगी। अभी दर्शक सिर्फ एवेंजर्स (के टिकट) ढूंढ रहे हैं।' एवेंजर्स से पहले रिकॉर्ड फर्स्ट डे कलेक्शन यश राज फिल्म्स की ठग्स ऑफ हिंदुस्तान का 52.05 करोड़ रुपये का था। दिवाली के मौके पर रिलीज हुई इस फिल्म ने पहले वीकेंड के शुरुआती चार दिनों में 123 करोड़ कमाए थे।
तीन घंटे और एक मिनट की एवेंजर्स: एंडगेम के साथ पिछले साल की एवेंजर्स: इनफिनिटी वॉर सीरीज का समापन हुआ है। एंडगेम एवेंजर्स कड़ी की अंतिम फिल्म है जिसमें मार्वल के पहले सेट के सुपरहीरो- आयरन मैन, कैप्टन अमेरिका, हल्क, ब्लैक विडो, थॉर, हॉकआई महाखलनायक थेनोस के खिलाफ महायुद्ध में एकसाथ खड़े हुए हैं। डिज्नी इंडिया के हेड-स्टूडियो एंटरटेनमेंट बिक्रम दुग्गल कहते हैं, 'देशभर में दर्शकों से मिली प्रतिक्रिया बताती है कि मार्वल के फैंस की एवेंजर्स में कितनी दिलचस्पी है। वे 11 साल से बड़ी बेसब्री से मार्वल कैरेक्टर्स की यात्रा की समाप्ति का इंतजार कर रहे थे।'
फिल्म को देशभर में 2,845 स्क्रींस पर चार भाषाओं- हिंदी, इंग्लिश, तमिल और तेलुगू में रिलीज किया गया है। इसे 2D, 3D, IMAX 3D, 4DX, और MX4D जैसे फॉर्मैट में जारी किया गया है। ऐसा पहली बार हुआ है जब हॉलीवुड की किसी फिल्म के 25 लाख टिकट एडवांस में बिके हैं। इसके चलते सिनेमा ओनर्स ने शो की संख्या बढ़ा दी। ट्रेड एक्सपर्ट्स का कहना है कि एवेंजर्स के रोज 13,000 से ज्यादा शो चल रहे हैं। लोकल अथॉरिटीज की इजाजत मिलने पर सिनेमा ऑपरेटर्स तो 3 बजे सुबह से लेकर रात 11.40 तक का शो भी चला रहे हैं।
आइनॉक्स लीजर के सीईओ आलोक टंडन कहते हैं, 'फिल्म को जबरदस्त रिस्पॉन्स मिला है। मैंने आज तक किसी फिल्म को लेकर दर्शकों में ऐसा जुनून नहीं देखा है। वीकेंड के हमारे सभी शो हाउसफुल हैं और वीकडेज के लिए भी जबरदस्त एडवांस बुकिंग है।' फिल्म लंबी है इसलिए एक स्क्रीन पर रोजाना औसतन 4-5 शो चल पा रहे हैं। मलिक कहते हैं, 'वीकेंड पर सभी सिनेमा में ऑक्यूपेंसी 90% रही। सिर्फ 2डी स्क्रीन ही ऐसी रहीं जहां कुछ टिकट अवेलेबल थे, जबकि आईमैक्स, 4डीएक्स जैसी प्रीमियम स्क्रींस के टिकट तो चंद मिनटों में बिक गए।'</p><a href='../../../Output/output.html'> Back to Output page </a> </body></html>