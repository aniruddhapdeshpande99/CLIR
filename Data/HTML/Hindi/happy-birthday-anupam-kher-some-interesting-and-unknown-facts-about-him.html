<!DOCTYPE html><html><body><h1>Anupam Kher Birthday:सुबह के साढ़े चार बजे भरी बारिश में गार्ड ने अनुपम खेर को स्टेशन से उठाकर भगा दिया</h1><p><b>Authors : </b>No Author Specified</p><p><b>Published on : </b>07&#47;03&#47;2019, 12&#58;45&#58;36</p><p><b>Bollywood News: आज अनुपम खेर ने अपने टैलंट के दम पर बॉलिवुड की बुलंदियों को छू लिया है। यहां हम बता रहे हैं उनसे जुड़ी कुछ ऐसी बातें, जो शायद ही आपने पहले सुनी हो।</b></p><img src="https://navbharattimes.indiatimes.com/thumb/msid-68299802,width-650,resizemode-4/weather.jpg" width="500" height="600"><p>बॉलिवुड के उन सितारों में से एक हैं, जिन्हें अपने टैलंट के बलबूते यहां अपनी एक खास जगह बनाई है। आज अनुपम खेर अपना 64वां जन्मदिन मना रहे हैं। फिल्म जगत में आज जहां वह हैं, यहां तक का सफर उनके लिए आसान न था। आइए, यहां हम जानें उनके बीते दिनों के बारे में जो कभी उन्होंने ही बताई है।एक इंटरव्यू के दौरान उन्होंने अपने जीवन की कई परतें खोलकर सामने रख दी। उन्होंने अपने संघर्ष के दिनों की वैसी कहानियां सुनाई, जिसे सुनकर शायद आज आप यकीन भी न करें।वह तब काम की तलाश में मुंबई आए थे और कोई ठिकाना नहीं था, इसलिए बांद्रा स्टेशन पर सो जाया करते। उन्होंने बताया कि एक बार सुबह के साढ़े चार बजे भरी बारिश में गार्ड ने उन्हें स्टेशन से उठाकर भगा दिया। अनुपम अपने साथ हुई इस घटना से इतने दुखी हुए कि उन्होंने अपने दादाजी को पत्र लिखा है कहा, 'इस शहर में काफी बेइज्जती हो चुकी है और अब मैं यह हीनता और बर्दाश्त नहीं कर सकता। मैं वापस लौट आना चाहता हूं। शिमला आकर मैं टीचर बन जाऊंगा।' तब दादाजी ने उनके खत के जवाब में कहा , 'तुमने बहुत साल ट्रेनिंग की। तेरे मां-बाप ने बहुत कुछ बेचकर तुझे पढ़ाया-लिखाया। अब एक बात याद रखना- भीगा हुआ आदमी बारिश से नहीं डरता।'तब वह ऐक्टर बनने की चाहत में वह मुंबई आए थे। उन्होंने बताया कि मुंबई में उनकी मकान मालकिन धोबिन थी और अनुपम अपने चार स्टूडेंट्स के साथ 80 स्क्वेयर फीट के छोटे से घर में रहते थे। उस घर का अड्रेस था- अनुपम खेर, 2/15 खेरवाड़ी, खेर नगर, खेर रोड, बांद्रा ईस्ट। उन्होंने कहा, 'आधे हिस्से में धोबिन अपने पति और तीन बच्चों के साथ रहती थी। वह समय बहुत कठिन था। आप अगर बिना बाल के फिल्मों में ऐक्टर बनने आए हैं तो लोग कहते हैं, आप कैसे ऐक्टर बन सकते हैं? आज मेरा लुक बड़ा डिग्निफाइड और सेक्सी माना जाता है, मगर उस जमाने में यह लुक दो कौड़ी का नहीं था। लोग कहते थे, बड़ा आया गंजा ऐक्टर बनने। हमें स्टूडियो दर स्टूडियो धक्के खाने पड़ते थे। मैंने कई रातें बांद्रा के प्लैटफॉर्म पर गुजारी हैं।'अनुपम के हाथों पहली फिल्म सारांश ' आई और आते ही छिन भी गई। दरअसल राजश्री वालों ने महेश भट्ट से कहा कि उन्हें एक स्टैबलिश ऐक्टर चाहिए और उनकी जगह संजीव कपूर को साइन किया गया। इस बात पर अनुपम खेर को बड़ा गुस्सा आया और वह अपना सामान बांधकर वापस शिमला की ओर रवाना होने की तैयारी करने लगे। जाने से पहले उनका दिल किया कि एक बार महेश भट्ट को खरी-खोटी तो जरूर सुना डालूं। इसके बाद स्टेशन पहुंचने से पहले उन्होंने अपनी टैक्सी महेश भट्ट के घर के नीचे रोकी और रोते हुए कहा कि उन्होंने उनके जैसा झूठा और फ्रॉड आज तक न देखा। उन्होंने आगे बताया, ' मैंने उन्हें बुरी-बुरी बातें कहते हुए कहा, जो आदमी सच पर फिल्म बनाना चाहता है, वह खुद मक्कार और झूठा है, तो ऐसे में वह फिल्म सच्ची कैसे बना सकता है? मैंने तो इतना तक कह दिया कि मैं आपको श्राप देता हूं कि आप कोई अच्छी फिल्म न बना सको। मेरे इस कोसने के बाद उन्होंने राजश्री वालों को फोन किया और कहा कि यह रोल अनुपम खेर ही करेगा।'अनुपम खेर शिमला में निम्न मध्यम वर्गीय परिवार से थे। उनके पिता फॉरेस्ट डिपार्टमेंट में क्लर्क थे और महीने के 90 रुपए कमाया करते थे। उन्होंने बताया कि वह 10/12 के छोटे से घर में 14 लोग रहा करते थे। उन्होंने कहा, 'इतने छोटे-से कमरे में जब हम चलते हुए 14 लोग टकराते थे तो लगता था कि हम गले मिल रहे हैं।' उन्होंने कहा, एक टॉवल को 14 लोग रगड़ते थे, एक के खाना खाने के बाद दूसरा थाली धोकर उसमें खाता था, क्योंकि तब उतने बर्तन नहीं होते थे।तब अनुपम 8वीं या 9वीं में रहे होंगे जब एक बार गिरने से उनकी जीभ कट गई थी। एक पत्थर का टुकड़ा उनकी जीभ के आर-पार हो गया था और उसके बाद वह तोतले हो गए थे। अनुपम काफी दुखी हो गए, लेकिन तब उनके प्रिंसिपल ने उन्हें बुलाकर कहा कि नेपोलियन को भी यही समस्या थी, मगर तुम 3-3 कंचे अपने मुंह में दाएं और बाएं करके क ख ग जैसे अक्षरों को बोलने की प्रैक्टिस करो। अनुपम ने अब लगातार 7-8 महीने तक प्रैक्टिस की और फिर सही बोलने लगे।</p><a href='../../../Output/output.html'> Back to Output page </a> </body></html>