<!DOCTYPE html><html><body><h1>जॉर्ज फर्नांडिस पर बनेगी बायॉपिक, शूजित सरकार कर सकते हैं डायरेक्‍शन</h1><p><b>Authors : </b>No Author Specified</p><p><b>Published on : </b>31&#47;01&#47;2019, 10&#58;33&#58;28</p><p><b>Bollywood News: खबर है कि पॉलिटिशन से फिल्‍ममेकर बने संजय राउत फर्नांडिस पर फिल्‍म बनाने जा रहे हैं। फिल्‍म की स्‍क्रिप्‍ट और स्‍क्रीनप्‍ले को लॉक कर दिया गया है। फिल्‍म का फोकस मुख्‍य तौर पर 1950 के मध्‍य में मुंबई से 1975 की इमरजेंसी तक, फर्नांडिस के जीवन पर होगा।</b></p><img src="https://navbharattimes.indiatimes.com/thumb/msid-67734315,width-650,resizemode-4/weather.jpg" width="500" height="600"><p>X
1974 की रेल हड़ताल के बाद वह कद्दावर नेता के तौर पर उभरे जॉर्ज फर्नांडिस ने आज दिल्ली में आखिरी सांस ली। उन्होंने बेबाकी के साथ इमर्जेंसी लगाए जाने का विरोध किया था। रक्षा मंत्री, रेल मंत्री जैसे महत्वपूर्ण पदों को संभालने वाले जॉर्ज का जीवन और राजनीतिक करियर विद्रोह, बगावत, विवाद और सफलता का बेमिसाल उदाहरण है। जानें इस कद्दावर नेता का सफरनामा....
तस्वीर: कोलकाता में सेंट पॉल्स चर्च से गिरफ्तारी के वक्त फर्नांडिस
आपातकाल के दौरान गिरफ्तारी से बचने के लिए जार्ज फर्नांडिस को पगड़ी पहन और दाढ़ी रखकर सिख का भेष धारण किया था जबकि गिरफ्तारी के बाद तिहाड़ जेल में कैदियों को गीता के श्लोक सुनाते थे। फर्नांडिस 8 से अधिक भाषाओं को जानते थे और उन्हें हिंदी, अंग्रेजी, संस्कृत और कन्नड़ जैसी भाषाओं के साहित्य का अच्छा ज्ञान था। फर्नांडिस के साथ जेल में रहे विजय नारायण ने बताया था, हम न सिर्फ छिप रहे थे, बल्कि अपना काम भी कर रहे थे। गिरफ्तारी से बचने के लिए जार्ज ने पगड़ी और दाढ़ी के साथ एक सिख का भेष धारण किया था। वह मशहूर लेखक के नाम पर खुद को खुशवंत सिंह कहा करते थे।
फर्नांडिस ने 1977 का लोकसभा चुनाव जेल में रहते हुए ही मुजफ्फरपुर लोकसभा सीट से रेकॉर्ड मतों से जीता था। जनता पार्टी की सरकार में उद्योग मंत्री भी बने। हालांकि जल्द ही जनता पार्टी टूटी और फर्नांडिस ने अपनी पार्टी समता पार्टी बनाई। इसी दौर में वह वर्तमान बीजेपी के नेताओं के अधिक करीब आए। फर्नांडिस ने अपने राजनीतिक जीवन में उद्योग, रेल और रक्षा मंत्रालय संभाला। वाजपेयी सरकार में परमाणु परीक्षण के वक्त वह रक्षा मंत्री थे। बतौर रेल मंत्री उन्हें कोंकण रेलवे को शुरू करने का भी श्रेय दिया जाता है।
तस्वीर: 1974 में पत्नी लैला कबीर और नवजात पुत्र के साथ
जॉर्ज फर्नांडिस की शुरुआती छवि एक मुखर विद्रोही नेता की थी। मुंबई में शुरुआती राजनीतिक जीवन के बारे में उन्होंने कई इंटरव्यू में बताया था कि वह कभी-कभी चौपाटी पर सोते थे और और फुटपॉथ से ही खाना खाते थे। धार्मिक शिक्षा लेने के लिए उन्हें 16 साल की उम्र में चर्च भेजा गया, लेकिन युवा जॉर्ज का मन वहां रमा नहीं। वह बॉम्बे (अब मुंबई) चले आए और सोशलिस्ट आंदोलनों से जुड़ गए। 50 के दशक में वह टैक्सी चालकों के आंदोलनों के बड़े तेज-तर्रार नेता बनकर उभरे।
तस्वीर: 1987 में जॉर्ज को प्रदर्शन के दौरान ले जाती पुलिस
शुरुआती राजनीतिक जीवन में जॉर्ज तीखे बागी तेवरों वाले मजदूरों कामगारों के नायक के तौर पर उभरे। उन्हीं के नेतृत्व में 8 मई 1974 को देशव्यापी रेल हड़ताल का ऐलान किया गया था। इस आंदोलन को कुचलने के लिए तत्कालीन इंदिरा सरकार ने बेहद सख्ती दिखाई, लेकिन जॉर्ज को देश में बड़ी पहचान जरूर मिली।
तस्वीर: 24 मई 1982 की, जॉर्ज के साथ मंच पर मौजूद थे लालू यादव
जॉर्ड फर्नांडिस का बतौर रक्षा मंत्री कार्यकाल बेहद विवादित रहा। ताबूत घोटाले और तहलका विवाद में उन्हें अदालत ने बरी कर दिया, लेकिन इस मामले ने उनकी छवि धूमिल की। मिग-29 विमानों की खरीद में भ्रष्टाचार के आरोप भी उनके कार्यकाल में लगे।
जॉर्ज फर्नांडिस ने बोफोर्स मामले पर एक बार कहा था कि प्रधानमंत्री अटल बिहारी वाजपेयी ने उनसे बोफोर्स फाइलें नहीं छूने के लिए कहा है। हालांकि, बाद में उन्होंने कहा कि वाजपेयी ने महज चुटकी ली थी और मीडिया ने उनके बयान को काफी गलत ढंग से पेश किया।
आपातकाल के मुखर विद्रोहियों में फर्नांडिस का नाम हमेशा पहली पंक्ति में रहेगा। आपातकाल में राज्य आदेश की मुखालफत के लिए उन्होंने डायनामाइट विस्फोट की योजना बनाई। कूमी कूपर की किताब के अनुसार, जॉर्ज की कोशिश राज्य अवज्ञा के जोरदार तरीके जनता तक पहुंचाने की थी। उन्हें बाद में 25 अन्य साथियों के साथ गिरफ्तार भी किया गया।
जॉर्ज फर्नांडिस की मुलाकात लैला कबीर से फ्लाइट में हुई थी और जॉर्ज उनकी बौद्धिक क्षमता से काफी प्रभावित हुए थे। लैला पूर्व केंद्रीय मंत्री हुमायूं कबीर की बेटी थीं। दोनों ने बाद में शादी कर ली और उनके दो बेटे भी हैं। हालांकि, बाद में फर्नांडिस के संबंध जया जेटली से भी हुए, जिस पर काफी विवाद भी था। जया के साथ रहते हुए पारिवारिक संपत्ति विवाद भी मीडिया में छाया रहा।
बीते 29 जनवरी को लंबी बीमारी के बाद ट्रेड यूनियनिस्‍ट और पूर्व कैबिनेट मिनिस्‍टर जॉर्ज फर्नांडिस का 88 वर्ष की उम्र में निधन हो गया था। इस बीच खबर है कि पॉलिटिशन से फिल्‍ममेकर बने संजय राउत फर्नांडिस पर फिल्‍म बनाने जा रहे हैं। फिल्‍म की स्‍क्रिप्‍ट और स्‍क्रीनप्‍ले को लॉक कर दिया गया है और राउत इसे इस साल मार्च तक फ्लोर पर ले जाने की सोच रहे हैं।खबर से जुड़े एक सूत्र के मुताबिक, 'जॉर्ज फर्नांडिस सच में एक प्रेरणास्रोज हैं। वह अपने तमाम रोल्‍स के लिए जाने जाते हैं जिनमें एक ट्रेड यूनियनिस्‍ट, एक सोशलिस्‍ट लीडर, एक एंटी इमरजेंसी हीरो, पूर्व कैबिनेट मंत्री और एक राज्‍य सभा मेंबर शामिल है। उनके जीवन को पर्दे पर लाना है ताकि उनके बारे में ज्‍यादा से ज्‍यादा लोगों को पता चल सके।'सूत्र की मानें तो फिल्‍म का फोकस मुख्‍य तौर पर 1950 के मध्‍य में मुंबई से 1975 की इमरजेंसी तक, फर्नांडिस के जीवन पर होगा। इसके अलावा फिल्‍म में उनकी शिवसेना फाउंडर बाल ठाकरे से दोस्‍ती को भी दिखाया जाएगा।फिलहाल, राउत ऐक्‍टर्स से बातचीत कर रहे हैं। यह फिल्‍म भी हिंदी और मराठी में रिलीज होगी। चर्चा है कि इस प्रॉजेक्‍ट का निर्देशन शूजीत सरकार कर सकते हैं।जब इस बारे में हमारे सहयोगी मिरर ने राउत से बातचीत की तो उन्‍होंने कहा, 'मैंने शूजीत से सलाह ली है क्‍योंकि वह हमारे करीबी दोस्‍त हैं और मैं चाहूंगा कि फिल्‍म का निर्देशन शूजीत जैसा कोई टैलंटेड डायरेक्‍टर करे लेकिन अभी नाम फाइनल होना बाकी है।'बता दें, इससे पहले जुलाई 2018 में फर्नांडिस के परिवार ने उनके ऊपर फिल्म बनाए जाने को लेकर आपत्ति जताई थी। शिवसेना सांसद संजय राउत को दिए गए खत में लीला फर्नांडिस ने शिकायत की थी कि उनसे या उनके बेटे से इस बारे में सलाह नहीं ली गई। उन्होंने आशंका जताई थी कि फिल्म में तथ्यों को गलत तरीके से पेश किया जा सकता है।गौरतलब है कि फर्नांडिस अल्जाइमर बीमारी से पीड़ित थे। तीन जून 1930 को कर्नाटक में जन्मे जॉर्ज फर्नांडिस ने अपने सियासी सफर की शुरुआत ट्रेड यूनियन नेता के रूप में की थी। पूर्व प्रधानमंत्री अटल बिहारी वाजपेयी के नेतृत्व वाली एनडीए सरकार में फर्नांडिस रक्षा मंत्री थे, जब 1999 में भारत ने करगिल युद्ध लड़ा था। उनके कार्यकाल के दौरान ही भारत ने 1998 में पोखरण में परमाणु परीक्षण किया था। इंदिरा गांधी को मात देकर 1977 में सत्ता में आई जनता पार्टी के नेतृत्व वाली सरकार में वह उद्योग मंत्री भी रहे।तीन जून 1930 को कर्नाटक में जन्मे जॉर्ज फर्नांडिस 10 भाषाओं के जानकार थे। वह हिंदी, अंग्रेजी, तमिल, मराठी, कन्नड़, उर्दू, मलयाली, तुलु, कोंकणी और लैटिन भाषा जानते थे। उनकी मां किंग जॉर्ज फिफ्थ की बड़ी प्रशंसक थीं। उन्हीं के नाम पर अपने छह बच्चों में से सबसे बड़े का नाम उन्होंने जॉर्ज रखा था।</p><a href='../../../Output/output.html'> Back to Output page </a> </body></html>