<!DOCTYPE html><html><body><h1>Divya Bharti की पुण्यतिथि पर संजय कपूर ने शेयर किया इमोशनल मेसेज</h1><p><b>Authors : </b>No Author Specified</p><p><b>Published on : </b>05&#47;04&#47;2019, 11&#58;46&#58;31</p><p><b>Bollywood News: दिव्या भारती का 5 अप्रैल 1993 को देहांत हो गया था। कम समय में ही दर्शकों के दिल पर छा जाने वाली इस अदाकारा की अचानक हुई मौत से सभी शॉक में चले गए थे।</b></p><img src="https://navbharattimes.indiatimes.com/thumb/msid-63623423,width-650,resizemode-4/weather.jpg" width="500" height="600"><p>बॉलिवुड के इतिहास में 5 अप्रैल 1993 काले दिन के रूप में दर्ज है। आज के दिन बेहद खूबसूरत और उभरती ऐक्ट्रेस दिव्या भारती महज 19 साल की उम्र में इस दुनिया को अलविदा कह गई थीं। हॉलिवुड सुपरस्टार मर्लिन मुनरो की तरह दिव्या भी अपनी मौत के पीछे कई सवाल छोड़ गईं। उनकी मौत सुसाइड थी, मर्डर या फिर महज एक्सीडेंट यह रहस्य आज भी बरकरार है। कुछ साल पहले एक इंटरव्यू में दिव्या भारती की मां मीता भारती ने उनसे जुड़े कई किस्से शेयर किए थे। यहां है उस इंटरव्यू का कुछ अंश...
दिव्या की मां कहती हैं, दिव्या की मौत के बाद लोग आज भी मुझसे पूछते हैं कि उस रात क्या हुआ था? यह एक्सिडेंट था या मर्डर? वे बस उत्सुकतावश जानना चाहते होंगे लेकिन मुझे यह बात दर्द देती है। मैं बस इतना कहना चाहती हूं कि मैं भी उतना ही जातनी हूं, जितना आप लोग। बाकी सिर्फ दिव्या और भगवान को पता है।
दिव्या की मां बताती हैं, 'दिव्या इमोशनल नेचर की थी और उसे छोटी उम्र में ही प्यार हो गया था। साजिद नाडियाडवाला के साथ उसकी शादी 1992 में हुई थी। मुझे पता था कि उसकी शादी हो गई है, जवानी बहते पानी की तरह होती है, मैं उसे कभी रोक नहीं पाई। मैंने उसका साथ दिया ताकि वह मुझ पर भरोसा करे और गलत दिशा में न चली जाए।' बता दें कि दिव्या उस वक्त शोला और शबनम फिल्म में काम रही थीं जिसमें उनके साथ गोविंदा थे। साजिद गोविंदा से मिलने फिल्म के सेट पर आए थे तभी दिव्या को देखकर पहली नजर में उनके दीवाने हो गए थे। दिव्या के 18 साल के होते ही दोनों ने शादी कर ली थी लेकिन यह बात से छिपाकर रखी थी।
दिव्या की मां बताती हैं, 'साजिद और दिव्या के बीच भी नॉर्मल झगड़े होते थे। दोनों आठ महीने ही साथ रहे थे। उन्हें जिंदगी एंजॉय करने का वक्त ही कहां मिला?' मीता बताती हैं कि दिव्या महत्वाकांक्षी नहीं थी। वह शादी करके बच्चे पैदा करना चाहती थीं। वह मजाक में कहती थी, 'मैं अपने बच्चे आपकी गोद में डालकर काम पर जाया करूंगी।'
मीता को इस बात का अफसोस आज भी है कि वह 5 अप्रैल 1993 को दिव्या के साथ क्यों नहीं थीं। वह कहती हैं, 'मैं अपने भाई के घर थी और वहां से ताश खेलने चली गई। मुझे नहीं पता था कि वह मद्रास से मुंबई वापस आ चुकी है। कहते हैं कि मौत खींच लाती है।'
मीता उस दिन को याद करते हुए बताती है, 'उस दिन उसने ब्यूटी ट्रीटमेंट लिया था और मेरे पति ओमजी और बेटे कुणाल के साथ बांद्रा में अपार्टमेंट देखने गई थी। उससे कहा गया था कि मॉरिशस से वापस आने के बाद चाबियां मिल जाएंगी। उसने खुशी से गली में ही नाचना शुरू कर दिया था। वह पार्टीज और गेट-टुगेदर के लिए घर चाहती थी। दिव्या जहां बचपन में रहती थीं, वहां पड़ोसियों के साथ शाम बिताई भी साजिद का फोन आ गया कि नीता लूला (कॉस्ट्यूम डिजायनर) कॉस्ट्यूम के बारे में बात करने आई हैं। कुणाल ने दिव्या को साजिद के घर छोड़ दिया। कुणाल वापस आया ही था कि फोन आ गया कि दिव्या 5वीं मंजिल से गिर गई है।
दिव्या की मौत को लेकर कई बातें कहीं गईं। किसी ने पति से रिश्ते खराब होने की बात कही, किसी ने दाउद इब्राहिम से कनेक्शन की बात कही तो किसी ने ड्रग्स और शराब के नशे में धुत होने की बात कही। हालांकि दिव्या की मां बताती हैं, 'दिव्या ने थोड़ी सी रम ले रखी थी। लेकिन मैं शर्त लगा सकती हूं कि उसने कभी ड्रग्स नहीं ली। मैं उसके साथ हर वक्त रहती थी। अगर वह ड्रग्स लेती तो उसके काम में भी नजर आ जाता। लेकिन हां वह कुछ दिनों से खुद को नुकसान पहुंचा रही थी।'
दिव्या की मां बताती हैं, 'मौत के कुछ महीने पहले, वह अमेरिका गई थी। वहां किसी बात से परेशान होकर उसने खुद को सिगरेट के टुकड़ों से जलाया था। वे निशान उसकी मौत के वक्त भी थे। साथ ही राधा का संगम के दौरान किसी बात से परेशान होकर उसने अपनी कलाई काट ली थी। गुस्से में वह खुद को नुकसान पहुंचाती थी।' मैं नीता लूला और उनके पति से कभी इस बारे में नहीं पूछा कि उस रात क्या हुआ था क्योंकि इससे मुझे और दुख होता।'
दिव्या की मां बताती हैं, जैसा कि रिपोर्ट्स में आया मुताबिक नीता और उनके पति श्याम ने बताया था कि वे दोनों टीवी देख रहे थे तभी दिव्या बाल्कनी की ओर चली गईं। जरूर वह किनारे पर बैठ गई होंगी और संतुलन खोने पर गिर गई होंगी। हमारी मेड अमृता (वह दिव्या के जन्म से ही साथ रही थी) किचन में थी। मैं किसी पर इल्जाम नहीं लगा सकती, किस्मत में यही लिखा था।' बता दें कि दिव्या की मौत के एक महीने बाद मेड अमृता की भी हार्ट अटैक से मौत हो गई थी।
दिव्या की मां मीता बताती हैं कि दिव्या अक्सर उनके सपनों में आती थीं, 'जिस दिन मुझे जल्दी जागना होता था दिव्या सपने में आकर मुझे जगा देती थी।' उन्होंने बताया कि साजिद की दूसरी पत्नी वर्धा ने भी कई बार दिव्या के सपने में आने की बात बताई। लेकिन उनकी शादी के छह साल बाद दिव्या ने सपने में आना बंद कर दिया।
ऐक्ट्रेस दिव्या भारती को गुजरे हुए दो दशक से ज्यादा का समय हो चुका है। 5 अप्रैल 1993 को दुनिया को अलविदा कह देने वाली इस ऐक्ट्रेस को आज भी उनके फैन्स और फिल्म इंडस्ट्री के दूसरे सितारे याद करते हैं। उनकी पुण्यतिथि पर बीटाउन ऐक्टर संजय कपूर ने उनके नाम इमोशनल मेसेज सोशल मीडिया पर पोस्ट किया।इंस्टाग्राम पर उन्होंने अपनी और दिव्या की एक पुरानी तस्वीर शेयर की। इसके साथ उन्होंने लिखा, 'आप हमेशा याद आएंगी। #april5th #1993 #26thdeathanniversary #divyabharti'।संजय कपूर और दिव्या भारती फिल्म 'कर्तव्य' में साथ नजर आने वाले थे। दिव्या ने इस फिल्म के लिए 30 प्रतिशत शूटिंग पूरी भी कर ली थी, लेकिन उनका अचानक निधन हो गया जिस वजह से फिल्म में जूही चावला को कास्ट किया गया और फिर से सीन्स की शूटिंग की गई।बता दें कि, दिव्या भारती जब महज 19 साल की थीं तब फ्लैट की खिड़की से गिरकर उनकी मौत हो गई थी। कहा जाता है कि दिव्या खिड़की के किनारे बैठी थीं इस दौरान उनका बैलेंस बिगड़ा और वह नीचे गिर गईं। इससे आई चोटों के कारण उनका देहांत हो गया था।हालांकि दिव्या की मौत की वजह आज भी सस्पेंस ही मानी जाती है, क्योंकि कई लोग इस घटना को महज हादसा न मानते हुए इसे आत्महत्या या हत्या मानते हैं और इसे लेकर आज भी बहस जारी है।</p><a href='../../../Output/output.html'> Back to Output page </a> </body></html>