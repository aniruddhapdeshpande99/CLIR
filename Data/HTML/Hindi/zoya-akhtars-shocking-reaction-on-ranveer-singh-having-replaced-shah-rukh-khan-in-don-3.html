<!DOCTYPE html><html><body><h1>जोया अख्तर बोलीं, डॉन 3 में शाहरुख खान को रणवीर सिंह द्वारा रिप्लेस करने की बात बकवास है</h1><p><b>Authors : </b>No Author Specified</p><p><b>Published on : </b>09&#47;04&#47;2019, 20&#58;48&#58;15</p><p><b>Bollywood News: 'डॉन 3' में शाहरुख खान और प्रियंका चोपड़ा की जगह रणवीर सिंह और कटरीना कैफ को फाइनल किए जाने की खबर को जोया अख्तर ने बकवास कहा है।</b></p><img src="https://navbharattimes.indiatimes.com/thumb/msid-68799252,width-650,resizemode-4/weather.jpg" width="500" height="600"><p>X
फरहान अख्तर की सुपरहिट फिल्म 'डॉन' के तीसरे भाग के बनने की खबर जोर-शोर से आ रही है। 'डॉन' के निर्माता ने एक बातचीत में कहा था कि फिल्म की कहानी पर काम चल रहा है, जैसे ही स्क्रिप्ट पूरी तरह तैयार हो जाएगी फिल्म की शूटिंग भी शुरू कर दी जाएगी। सामने आई एक खबर की मानें तो ' डॉन 3 ' में शाहरुख खान की जगह रणवीर सिंह को फाइनल किया गया है, फीमेल लीड के लिए कटरीना कैफ को चुना गया है और 'डॉन 3' का निर्देशन फरहान नहीं बल्कि उनकी बहन 'गली बॉय' की डायरेक्टर जोया अख्तर करेंगी।आज मुंबई में आयोजित एक अवॉर्ड से जुड़े इवेंट में पहुंची जोया अख्तर से जब इस खबर की सच्चाई के बारे में पूछा गया तो उन्होंने 'डॉन 3' में रणवीर सिंह के होने की खबर को बकवास बताया। जोया ने कहा, 'नहीं, यह बिल्कुल बकवास खबर है, ऐसा कुछ भी नहीं है।' जोया से दूसरा सवाल किया गया कि 'डॉन 3' का क्या स्टेटस है, क्या आप बता सकती हैं। जवाब में जोया कहती हैं, 'न तो मैं शाहरुख खान हूं, न तो रितेश सिदवानी ( निर्माता ) हूं और न ही मैं फरहान अख्तर हूं।'वैसे भी अब तक 'डॉन 3' में शाहरुख को रिप्लेस करने को लेकर न तो शाहरुख की और से कोई बयान आया है और न ही 'डॉन' के मेकर्स ने कुछ कन्फर्म किया है। जोया ने भी इस खबर को अफवाह और बकवास कहा है। वैसे फरहान अख्तर और 'डॉन' के निर्माता रितेश सिदवानी का रिश्ता रणवीर सिंह के साथ बहुत गहरा है। रणवीर की सुपरहिट फिल्म 'गली बॉय' के निर्माता भी रितेश सिदवानी ही थे और डायरेक्टर खुद जोया थीं। फरहान अख्तर और उनके परिवार के साथ रणवीर की नजदीकियां जगजाहिर हैं। इस तरह की खबर पर सिर्फ कयास ही लगाए जा सकते हैं। अगर रणवीर ने शाहरुख को रिप्लेस नहीं किया है तो यह भी संभव है कि 'डॉन' के तीसरे भाग में शाहरुख के साथ-साथ रणवीर को भी कास्ट किया गया होगा।फरहान अख्तर की फ्रेंचाइजी फिल्म 'डॉन' अमिताभ बच्चन की सुपरहिट फिल्म 'डॉन' का रीमेक है। इस सीरीज की पहली फिल्म 2006 में आई थी, जिसमें शाहरुख खान और प्रियंका चोपड़ा ने मुख्य भूमिका निभाई थी। फिल्म में अर्जुन रामपाल और बमन ईरानी ने भी अहम किरदार निभाया था। इस फिल्म के प्रड्यूसर रितेश सिधवानी थे। फिल्म सफल रही और इस सीरीज की दूसरी फिल्म 'डॉन 2' दिसंबर 2011 में रिलीज़ की गई, जिसमें शाहरुख खान, लारा दत्ता, प्रियंका चोपड़ा, बमन ईरानी और दिवंगत अभिनेता ओम पुरी थे। दूसरी बार भी फिल्म को जोरदार सफलता मिली और तभी फिल्म के मेकर्स ने तय कर लिया था कि एक दमदार कहानी के साथ 'डॉन' को फिर सामने लाएंगे।</p><a href='../../../Output/output.html'> Back to Output page </a> </body></html>